---
layout: post
title: Allsvensk fotbollsspelare döms till fängelse och utvisning
date:   2018-07-08 20:51:39 +0200
categories: jekyll update
tags: [double]
sources: [
    'https://www.aftonbladet.se/sportbladet/fotboll/a/XwLVMn/kingsley-sarfo-doms-till-fangelse-for-valdtakt-mot-barn',

]

imagelg: https://imgs.aftonbladet-cdn.se/v2/images/a6dc13ee-781b-45a1-a1ff-86b5263474f3?fit=crop&h=588&w=1100&s=2af8a33aef64cdcd1f6886df421d17dcb70afa29

---

Malmö FF-spelaren Kingsley Sarfo döms till två år och åtta månaders fängelse och utvisning för två fall av våldtäkt mot barn.

Det meddelar Malmö tingsrätt i dag.



Kingsley Sarfo häktades i slutet av januari misstänkt för våldtäkt mot barn. Åklagaren hävdade att Sarfo hade haft sex med en flicka under 15 år vid två tillfällen – vilket räknas som våldtäkt mot barn. Våldtäkterna skulle ha ägt rum dels i en lägenhet och dels på en offentlig toalett i Malmö.

När förhandlingarna i Malmö tingsrätt avslutades 25 maj yrkade åklagaren Rikard Darell på tre års fängelse och utvisning för Sarfo för två fall av våldtäkt mot barn som ska ha skett i september 2016 respektive 1 juni 2017.

### ”Gått helt på min linje”
När domen kom under fredagsförmiddagen kom beskedet att tingsrätten i stort gick på åklagarens linje när man dömde Kingsley Sarfo till två år och åtta månaders fängelse, utvisning samt att han ska betala ett skadestånd på 150 000 kronor.

– Tingsrätten har ju egentligen gått helt på min linje vad gäller samtliga frågor, säger kammaråklagare Rikard Darell till TT.

– Tingsrätten har ju skrivit att mycket talar för att han blir av med sin anställning som fotbollsspelare. Då är det sådana billighetsskäl som man kan ta hänsyn till och sätta ner straffvärdet något. Jag tog ju själv upp det att det föreligger vissa billighetsskäl här.

### Kommer att överklagas
Sarfo erkände att han haft sex med flickan men menade att han inte kände till att hon var under 15 år och sa att de hade en kärleksrelation.

– Min allmänna bedömning är att frågorna kring målsägandes ålder är centrala i det här fallet. Det är inte bevisat vilken faktiskt biologisk ålder målsägande har, och det underlag som finns räcker inte, säger försvarsadvokat Mikael Sundman till Expressen och uppger att domen kommer att överklagas.

Rättens ordförande, rådmannen Sara Skouras, säger i ett pressmeddelande:

– Det är fråga om en vuxen man som tagit kontakt med en flicka som nyligen fyllt 14 år och en vecka senare stämt träff med henne i syfte att ha sex. Under sådana förhållanden kan inte brottet anses som mindre allvarligt.

I ett nytt uttalande på MFF:s hemsida skriver klubben kort:

”Malmö FF har tagit del av domen. Vi återkommer med hur föreningen kommer att agera i ärendet när styrelsen har sammanträtt i början på nästa vecka.”